---
edit: 2016-03-24
layout: ksiazka
permalink: autostopem-do-rosji
title:     Autostopem do Rosji
---


Dzień pierwszy
--------------

W starym ciężarowym Mercedesie ojciec Agaty odwiózł nas do większego węzła drogowego. Jest tam duża stacja benzynowa. Choć nie lubimy bezpośrednio prosić kierowców o zabranie, to nieśmiało chodzimy i pytamy. Agata miała nawet okazję poćwiczyć rosyjski. Po paru godzinach, podtrzymując dobry nastój, postanowiliśmy stanąć z kciukiem i tekturką za skrzyżowaniem. Ten sposób bardziej nam odpowiada. Nie lubimy się narzucać.

Bywało szybciej, ale najważniejsze, że dotarliśmy już za Ciechanów. Zła passa zmusiła nas do odwiedzenia centrum handlowego. Kupiony obiad zjedliśmy na trawniku, przypatrując się na przejeżdżające samochody. I wtedy pojawiają się myśli: a może ten by nas zabrał; to może być przepadająca okazja;

Idziemy kontynuować podróż. Miejsce wydaje się przecież dobre. Samochody nie są rozpędzone, jest zatoczka, aby się zatrzymać, ale nikt nie chce z niej skorzystać. Znowu myśli, które trzeba odpędzić: To zły znak; Lepiej wrócić do domu. Pod wieczór ktoś się zatrzymuje, ale podwiezie nas kilka kilometrów za miasto. Nic nie szkodzi, aby dalej od tego przeklętego miejsca! Jak do tej pory to najgorszy autostop w życiu – 30 km w 10 godzin!

Z nadzieją czekamy w nowym miejscu, ale ja powoli zaczynam rozglądać się za miejscem na nocleg. Dużo pól, pojedyncze zabudowania i kępy drzew,
ale najważniejsze, że cały czas pogoda jest słoneczna. Śmiejemy się, że
w takim tempie do Rosji dotrzemy, gdy skończą nam się wizy.

I nagle znowu ogrania mnie to uczucie, znane mi z auto­stopowych
podróży. Gdyby wyłowić z niego poszczególne myśli, pewnie brzmiałyby
tak: Czy na pewno się zatrzymuje, żeby nas zabrać? Dokąd nas zabierze?
Może dotrzemy do... Co to za człowiek, w jakim będzie nastroju? Może
ktoś z kim „nadajemy na tej samej fali”. Tacy często się zatrzymują. A
może trzeba będzie na siłę podtrzymywać rozmowę. Co o nas myśli? Czy
dojedziemy bez przygód? Czy będzie wygodnie?...

To jak zaczynać coś od zupełnego początku. Wielka niewiadoma. Człowiek
się cieszy jak dziecko, choć jeszcze nie ma pewności czy ma powód. Z
drugiej strony trochę się niepokoi i jest ciekaw.

Gdy minęły już pierwsze emocje, bardziej rozmowna Agata odważyła się
rozpocząć z księdzem rozmowę o swoich doświadczeniach związanych z
kościołem katolickim i islamem. Słyszałem już te historie, więc siedząc
na tylnym siedzeniu, starałem się trochę odpocząć.

Gdy wysiedliśmy na wylocie z Suwałk, było już całkiem ciemno. Przy
świetle oddalonych latarni ułożyliśmy swoje śpiwory przy napotkanych
krzakach.

Dzień drugi
-----------

Spaliśmy niedaleko kantoru, więc z samego rana kupiliśmy trochę Euro. To
ma być podróż bardzo tanim kosztem, ale warto mieć parę groszy na
wszelki wypadek i na drobne potrzeby. Pogoda nadal słoneczna.

Pierwsze zatrzymało się niemieckie małżeństwo jadące na wakacje. Zabrali
nas do swojego kampera i wysadzili w Kownie na Litwie (lit. Kaunas).
Zapytawszy się młodego eleganckiego mężczyzny jak dostać się na
wylotówkę, zaproponował, że nas tam podwiezie. Stanęliśmy z wyciągniętą
ręką, ale po niedługim czasie oczekiwania postanowiliśmy się zdrzemnąć.

Kolejny kierowca wcielił się w rolę naszego przewodnika. Minęliśmy wieś
o nazwie Paryż, zatrzymał się na chwilę przy rozlewni prawdziwego
litewskiego kwasu, poczęstował nas i po­darował na pożegnanie jedną
butelkę. Nie wiem, czy był naprawdę tak wyśmienity, czy panujący upał to
spotęgował, ale butelka opustoszała w mig.

Dalej postanowiliśmy trochę się przejść, „łapiąc w drodze”. Na szczęście
od razu nikt się nie zatrzymał, więc dotarliśmy do małej rzeczki.
Odświeżająca kąpiel, wypłukanie ubrań i ruszamy dalej. Kolejny kierowca
był pierwszym, z którym rozmawialiśmy (a raczej Agata rozmawiała) po
rosyjsku. Siedząc na tylnym siedzeniu, wysilałem się, aby zrozumieć, o
czym mówią. Na koniec podał nam swój adres e-mail, abyśmy napisali
wrażenia z podróży.

Krajobrazy szybko się zmieniały: miasto, wieś, las, pagórki. Dużo
remontów dróg wymuszało częste postoje. Kilometry mijały w różnym
tempie. Idąc piechotą, wyminęliśmy polskich kierowców TIR-ów stojących w
kolejce. To dla odmiany jechaliśmy razem z dwiema innymi
auto­stopowicz­kami. Ogólnie szło nam dość szybko.

Wysadzeni na pylącej drodze staramy się zatrzymać następnego. Kierowca
nawiązał z nami długi kontakt wzrokowy, ale pojechał dalej. Po chwili
jednak widzimy światło stopu i zaproszenia śniadego kierowcy. Co chwilę
komunikował się ze swoimi kolegami przez telefon jadącymi za nim, w
jakimś niezrozumiałym nam języku. Z nami rozmawiał po rosyjsku.
Pochodził, jeśli dobrze pamiętam, z Turkmenistanu, a mieszkał w Rosji.
Gdy zaczęła się lepsza droga, nie żałował gazu. Mandat od łotewskiej
policji wcale go nie zniechęcił od sprawdzania osiągów, dopiero co
kupionego, Audi A4. W międzyczasie zapadł zmrok. Po bokach widać było
tylko postrzępiony leśny horyzont.

Możliwe, że dotarlibyśmy tak aż do samej Rosji, ale obudził się w nas
niepokój. Brak mapy i różnice językowe powodowały wątpliwości co do
naszych tras. Zmrok, incydent z policją, częste rozmowy w nieznanym nam
języku, a zmęczenie też dawało o sobie znać. Agata miała jakieś
przeczucie, żeby granice z Rosją przekroczyć na spokojnie, jutro podczas
dnia.

Wysiedliśmy w okolicy miasta Rzeżyca (łot. Rēzekne). Duże rondo, szeroka
droga z niedużym ruchem, las i niewyraźne światła pobliskich zabudowań.
Było jakoś tak nieswojo, mrocznie. Przecież, na logikę, nie ma się czego
bać. To tylko ciemność okryła wszystko sobą. Okoliczności podobne jak do
tych z wczorajszego wieczoru. Trzeba nałożyć uśmiech na twarz i poszukać
miejsca noclegowego. Pogoda nam sprzyja.

Skręciliśmy w boczną drogę i rozłożyliśmy śpiwory w ustron­nym miejscu.
Powietrze było bardzo wilgotne. Komary zmuszały do schowania twarzy w
śpiwór.

Dzień 3. – Granica z Rosją
--------------------------

Kolejny ranek słoneczny. Spaliśmy na pozostałościach jakichś
nieistniejących już zabudowań przemysłowych. Porośnięte mchem podjazdy z
betonowych płyt, trochę gruzu i złomu pośród kęp młodych drzew.

Ruch zdecydowanie mniejszy niż można by się spodziewać na takiej drodze.
Zanim dotarliśmy do granicy, zdążyliśmy się wykąpać i uprać bieliznę w
rzece. Ruch był na tyle mały, że po 2‑godzinnym postoju na przystanku
zjawił się autobus, który za 2 Euro dowiózł nas parę kilometrów od
granicy. W rozklekotanym Ikarusie panowała rozluźniona atmosfera. Był to
raczej lokalny kurs. Dużo młodzieży i starszych ludzi ucinało sobie
pogawędki. Gdy nadszedł moment naszej wysiadki, kierowca zatrzymał się
i mocno gestykulując, wytłumaczył, w którym kierunku mamy się kierować.

Szliśmy szeroką na jakieś 6 pasów, asfaltową, całkiem pustą drogą,
smażąc się w słońcu. Złapaliśmy jeszcze jeden krótki kurs do samej
granicy. Kierowca był, chyba, pracownikiem przejścia granicznego, bo
wysadził nas na końcu kolejki stojących samochodów i wytłumaczył, że
jeśli jesteśmy na piechotę, to możemy udać się od razu do okienka
odpraw. Szliśmy uradowani, spoglądając z góry na zmęczone upałem i
oczekiwaniem twarze zmotoryzowanych. Po stronie łotewskiej poszło
szybko. Załatwi­liśmy wszystkie formalności, a pani z okienka
zawiadomiła Rosjan przez aparat telefoniczny o „dwójce na piechotę”.
Skierowaliśmy się w kierunku rosyjskiej części przejścia granicznego,
które było bardziej rozbudowane.

Z radością minęliśmy zdecydowanie krótsza kolejkę pojazdów i stanęliśmy
w kolejce do okienka. Dwójka uśmiechniętych auto­stopowiczów była chyba
miłym urozmaiceniem w pracy celników. W międzyczasie zaczęło się
chmurzyć i lunął deszcz. My cały czas schowani byliśmy pod takim dużym
blaszanym dachem, jakie zazwyczaj bywają na stacjach benzynowych.

Wypełniliśmy papierki i z powrotem do okienka. Na pierwszy ogień poszła,
jak zawsze, Agata, abym mógł zrozumieć, przez podpatrzenie, o czym mowa.
Moja kolej. Pani się zawahała i zaczęła kręcić nosem:

– Tak się nie powinno. Trzeba było zrobić nowy paszport z aktualnym
zdjęciem. Nie mogę tak pana przepuścić.

Rzeczywiście w paszporcie jestem gładki jak niemowlak, a brody nie
goliłem od dobrych kilku miesięcy. Pojawia się myśl, że nas nie
wpuszczą, ale utrzymuję głupi uśmiech na twarzy. Pani jeszcze trochę się
waha, wychodzi z budki i każe za sobą iść. Nie do końca rozumiem dokąd.
Pojawiający się niepokój przykrywam niezmywalnym uśmiechem. Zawołała
swoich kolegów po fachu. Za chwilę podeszli do oddzielającej nas
metalowej siatki i patrząc to na moją uśmiechniętą twarz to na moje
zdjęcie w paszporcie trzymanym przez panią przy siatce, sami zaczęli się
uśmiechać i potakiwać:

– Taak... Oczy te same.

– Tak, Nos ten sam. To ten sam.

W międzyczasie deszcz zmniejszył nasilenie. Wygląda na to, że jesteśmy
już w Rosji. Upewniliśmy się w drugim okienku czy to już koniec odprawy,
a następnie, spokojnym, lecz zdecydowanym krokiem oddaliliśmy się na
wschód.

Witaj Rosjo!
------------

Rozpogodziło się. Nie wiedzieć czemu, szliśmy zadowoleni, jakbyśmy
wygrali los na loterii. Nawet rosyjski pracownik służb ochrony
pogranicza nie popsuł nam humoru ani na moment, zatrzymując nas na
rutynową kontrolę w bardzo formalnym stylu. Pierwszy autostop w Rosji
przewiózł nas kilka kilometrów od granicy. Tu dopiero kończyła się
kolejka TIR‑ów czekająca na wjazd do „Europy”.

Stanęliśmy w oczekiwaniu na okazję. Po jednej i po drugiej stronie drogi
było szerokie pobocze wysypane żwirem, a dalej, po obu stronach, ciągnął
się las. Po całym niebie szybko przemieszcza­ły się wodniste chmury.
Cały czas w oddali było słychać grzmoty. Na horyzoncie było widać
granatowe strugi deszczu opadające z oddalonej chmury.

W końcu deszcz przyszedł nas zmoczyć. Lunęło momentalnie. Zdążyliśmy
tylko zawinąć nasze plecaki w przeciwdeszczowe pokrowce. Po chwili
byliśmy już tak mokrzy, że nie było sensu szukać naszych kurtek. A może
odrobinę nie chciało nam się ich szukać. Na dokładkę, ogłuszeni
zostaliśmy przez piorun, który uderzył w las, tuż za naszymi plecami.
Grzmot i błyskawica zlały się w jednoczesne zjawisko. Wniosek z tego, że
uderzenie musiało być bardzo blisko. Siedzieliśmy w kucki przy naszych
plecakach. Krople deszczu rozpryskiwały piasek z pobocza na nasze stopy.
Czułem mokre ziarenka w między stopami i sandałami.

– Kto nas teraz weźmie w takim stanie do samochodu? – spytałem.

– Mógłby się taki jak ten pomarańczowy bus zatrzymać i nas wziąć „na
pakę”

A pomarańczowy bus jakby usłyszał prośbę Agaty – zawrócił, zatrzymał
się, a jego kierowca gestem kazał wsiąść do części ładunkowej. Razem ze
świeżo polakierowanym, samochodowym zderzakiem przejechaliśmy jeszcze
kilka kilometrów do najbliższej stacji benzynowej. Pod dachem
wysiedliśmy już przebrani w suche ubrania i dogadaliśmy się z kierowcą,
który zaprosił nas do szoferki. Był to mężczyzna o azjatyckich rysach
twarzy i sym­patycznym usposobieniu. Pochodził, jeśli się nie mylę z
Kirgizji lub z którejś z byłych republik radzieckich.

Wysiedliśmy na wiadukcie przecinającym naszą następną drogę. Zeszliśmy
na dół, aby kontynuować podróż w kierunku południowym. Pod wiaduktem, na
dogodnym miejscu, ktoś już machał na przejeżdżające samochody. Oho,
kolejka do autostopu! Po zapoznaniu młoda kobieta w ciąży zataczająca
się od alkoholu opowiedziała nam swoją tragiczną historię rodzinną i
przekonując, że tu się nikt nie zatrzyma, zapraszała nas do siebie. W
tym momencie odczułem niepokój. Mieszały się we mnie różne odczucia.
Przyjeżdżamy autostopem do jakiegoś obcego kraju, jedziemy do nieznanych
nam osób. Jakaś ciężarna pijana… pioruny walą! Po co tu się było pchać?
Wieczór się zbliża. Może już nic nie złapiemy. Tutejsze lasy wydały się
teraz jakieś bardziej dzikie. Jeszcze wylądujemy na balu u naszej nowej
znajomej!

Zostało nam kilkanaście kilometrów do celu. Odeszliśmy jakieś 200 m
wzdłuż drogi. Tam, bez towarzystwa, staraliśmy się zatrzymać jakieś
auto. Patrzyliśmy, jak kobieta jeszcze przez chwilę próbowała zatrzymać
samochód, aż zrezygnowała i poszła w nie­znanym nam kierunku. Nam udało
się złapać kolejnego busa. Na pokładzie dwóch swojskich panów i lodówka.
Starałem się skupić na drodze, żeby nie minąć celu, a Agata rozmawiała z
kierowcą:

(...)

– A dokąd jedziecie?

– Do ekoosady Czyste Niebo.

– Do tych sekciarzy!?

(...)

Zająłem nadzwyczaj niewygodne miejsce. Siadłem na leżącej lodówce, mój
tułów leżał na kolanach, a na wybojach opierał się plecami o dach. Droga
była szeroka, prosta i z szerokimi pobocza­mi, ale nierówności i dziury
w asfaltowej nawierzchni co chwilę o sobie przypominały.

W końcu wysiedliśmy. Mieliśmy jeszcze kilka kilometrów drogi szosą, a
dalej trzeba skręcić w las i 2 – 3 km iść pieszo. Zatem czekamy na
kolejny samochód. Nikt się nie zatrzymuje, a żółte promienie słońca
padają już dość płasko na powierzchnię ziemi. Musiało być już późno.

Zatrzymał się samochód. Tym razem ja ze słabym akcentem tłumaczę, dokąd
chcemy jechać. Wsiadamy. Jako cel podróży podałem nazwę wsi przy szosie,
więc kierowca pyta:

– A dokąd/do kogo tam jedziecie?

– Tak dokładnie, to jedziemy do ekoosady obok. Nazywa się Czyste Niebo
(ros. Чистое Небо) – odpowiedziała Agata.

– Tak!? A ja jestem jej założycielem! Miałem tam teraz nie jechać, ale w
tej sytuacji, zawiozę was do celu. A do kogo przyjechaliście?

– Nie pamiętamy, z kim pisaliśmy – wyjaśniła Agata.

– To pewnie do Wowy i Juli – domyślił się nasz kierowca.

Takim sposobem trafiliśmy prosto na 4-hektarowe siedlisko zaskoczonych
Wowy i Juli. Chyba popełniliśmy gafę, przyjeżdżając bez wcześniej
ustalenia dokładnego terminu. A może nie umawialiśmy się z nimi. W
każdym razie przyjęli nas gościnnie, poczęstowali herbatą i
zakwaterowali w namiocie pod drewnianą wiatą. Gdy dowiedziałem się,
która jest godzina, zaskoczony zdałem sobie sprawę, że przecież jesteśmy
kilkaset kilometrów na północny-wschód od domu. Tutaj lipcowe noce są
zdecydowanie krótsze, do tego różnica stref czasowych. Mój zmęczony
umysł nie zdołał wszystkiego przeliczyć przed zaśnięciem.

Namiot był strażnikiem naszego spokojnego snu. Brzęczenie setek komarów,
wokół naszego namiotu, zlewało się w jeden, niżej brzmiący dźwięk.
Zdawało się, że słychać również ich stukot o ścianki namiotu.
