---
layout: ksiazka
title:  Wstęp
permalink:    wstep
css:	"/css/ksiazka.css"
edit:  2016-03-20
---


Wstęp
=====

Agatę poznałem na spotkaniu czytelników książek z serii *Dzwoniące Cedry Rosji*.{{ site.n }}Jest to 10 książek napisanych przez rosyjskiego autora, Władimira Megre. Znane są również pod nazwą *Anastazja* od imienia bohaterki i pierwszej części.</span> W tym czasie obydwoje byliśmy zain­spirowani ideami życia blisko przyrody i w zgodzie z naturą. Każde z nas wcześniej odbyło podróże w miejsca, w których ludziom takie idee były bliskie i starali się żyć w taki sposób. Były to zazwyczaj gospodarstwa ekologiczne, farmy organicz­ne, przedsięwzięcia mające na celu założenie eko­wiosek, czy zwykli ludzie, których zmęczyło „normalne” życie. My też byliśmy pewni, że chcemy ułożyć sobie życie inaczej, choć nie wiedzieliśmy jeszcze dokładnie jak.

Podczas naszego drugiego spotkania Agata przedstawiła swój pomysł podróży do Rosji, a być może dalej na wschód. Widziałem w tej podróży możliwość sprawdzenia na własne oczy, jak wygląda życie ludzi porwanych ideą Anastazji. Na mnie ta idea też wywarła duży wpływ, ale trudno mi było uwierzyć w wiele kwestii poruszanych w tych książkach. Było to dla mnie szczególnie dotkliwe, gdyż moja rodzina odbierała wiele z tych historii za naiwne bajki lub indoktrynację jakiejś sekty.

Minęło kilka miesięcy. Poznałem Agatę bliżej. Jeździliśmy autostopem po Polsce, poznając ludzi, którzy myślą podobnie.

Przyzwyczajeni do spontanicznych autostopowych podróży, nie mieliśmy zamiaru robić szczegółowego planu naszej rosyj­skiej przygody. Dopiero gdy formalności związanie z wizami dobiegały końca, wizja naszej podróży zrobiła się bardziej realna i wysłaliśmy e-maile do kilku osad, z propozycją odwiedzin. Naszym celem były duże i stosunkowo długo istniejące osady rodowych siedlisk – czyli coś, czego w Polsce nie mogliśmy znaleźć. Wyruszyliśmy pod koniec lipca 2014 r. z wizami ważnymi przez 90 dni.

Od podróży do napisania wspomnień minęło ponad półtora roku, mogę więc nie pamiętać dokładnie wszystkich szczegół­ów. Korzystałem z wybiórczych i krótkich notatek, które robiliśmy podczas podróży. Na początku z trudem mówiłem po rosyjsku, więc mogłem błędnie zrozumieć niektóre słowa lub wydarzenia. Agata była bardzo pomocna w przypomnieniu sobie i wyjaśnieniu wielu szczegółów i wydarzeń.
Postanowiłem napisać o naszej przygodzie, gdyż wiem, że wiele osób z Polski jest ciekawa, jak żyje się w rosyjskich osadach rodowych siedlisk. Chciałem również dotrzeć do osób, które niedawno dowiedziały się o takiej idei i nie mają bez­pośredniego kontaktu z podobnie myślącymi. Z własnego doświadczenia wiem, jak człowiek potrzebuje wtedy informacji pozwalających rozwiać mnóstwo wątpliwości.

Chcę zamieścić tutaj rzetelne i dokładne informacje, ale zdaję sobie sprawę, że jest to opis moich subiektywnych spostrzeżeń i wspomnień.
