---
layout: ksiazka
title: Wstęp
---

Wstęp
=====

<p id="notka1" class="notka">[1]: Książki rosyjskiego autora Władimira Megre nazywane też od imienia bohaterki i pierwszej części *Anastazja*.</p>

Z Agatą poznałem się na spotkaniu czytelników książek z serii *Dzwoniące
Cedry Rosji*[1]({{ page.url }}#notka1). W tym czasie obydwoje byliśmy
zainspirowani ideami alternatywnego życia – bliżej przyrody, w zgodzie
z naturą. Obydwoje mieliśmy też za sobą podróże w miejsca, w których ludziom takie idee
były bliskie i starali się żyć w taki sposób. Były to zazwyczaj
gospodarstwa ekologicze, farmy organiczne, przedsię­wzięcia mające na
celu założenie ekowiosek czy zwykli ludzie, których zmęczyło „normalne”
życie. My też byliśmy pewni, że chcemy ułożyć sobie życie inaczej, choć
nie wiedzieliśmy jeszcze dokładnie jak.

Podczas naszego drugiego spotkania Agata przedstawiła swój pomysł
podróży do Rosji i być może dalej na wschód. Nic konkretnego, ale Agata
jest osobą umiejącą pobudzać ludzką wyobraźnię. Ja widziałem w tej
podróży możliwość sprawdzenia na własne oczy, jak wygląda życie ludzi
porwanych ideą *Anastazji*. Mnie także spodabała się ta idea, ale nie mogłem sobie logicznie wytłumaczyć wielu kwestii poruszanych w tych książkach.

Przez kilka następnych miesięcy, podczas wielu spotkań mieliśmy okazję
poznać się bliżej razem z Agatą. Pomysł wyjazdu cały czas był aktualny,
ale konkretnej wizji nie było. Przyzwyczajeni do spontanicznych
autostopowych podróży, nie mieliśmy zamiaru robić szczegółowego planu.
Dopiero gdy formalności związanie z wyrobieniem wizy dobiegały końca,
wizja naszej podróży zrobiła się bardziej realna i wysłaliśmy e-maile do
kilku osad, z propozycją odwiedzin. Naszym celem były duże i stosunkowo
długo istniejące osady rodowych siedlisk – czyli coś, czego w Polsce nie
mogliśmy znaleźć.

Wyruszyliśmy pod koniec lipca 2014 r. z wizami ważnymi przez 90 dni.

Od podróży do rozpoczęcia pisania wspomnień minął ponad rok, dlatego
mogę nie pamiętać dokładnie wszystkich szczegółów. Korzystałem jedynie z
krótkich i wybiórczych notatek, które robiliśmy podczas podróży.
Szczególnie na początku podróży miałem jeszcze problem z rozumieniem
języka rosyjskiego, więc mogłem błędnie zrozumieć niektóre wypowiedzi
lub wydarzenia. Mimo to starałem się zamieścić jak najbardziej rzetelne
i dokładne informacje, a także opisywać, choćby pobieżnie, wydarzenia,
które nie zostały dokładnie zapamiętane. Agata była oczywiście bardzo
pomocna w przypomnieniu sobie wielu szczegółów i wydarzeń.

